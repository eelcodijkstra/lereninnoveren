---
title: "Innoveren: stapje voor stapje"
author: EJD
date: 5-3-2015
layout: post
---

Hoe kun je het best innoveren? De meeste innovaties zijn *incrementeel*: een kleine verbetering ten opzichte van de bestaande situatie. Heel veel van deze kleine verbeteringen maken samen in een grote kwalitatieve verbetering. Het tempo waarin je deze innovatiestappen uitvoert, maakt dan een groot verschil. Dit zie je bijvoorbeeld aan Moore's Law: in de halfgeleiderindustrie hebben we al decennia te maken met incrementele innovatie, met een enorme verbetering in een korte periode als resultaat. Deze is niet alleen kwantitatief, maar ook kwalitatief.

> Als je een compleet nieuwe technologie invoert, kun je te maken hebben met een disruptieve innovatie. De invoering van de transistor is hiervan een voorbeeld, of van de "chip" met meerdere transistoren. We zullen dergelijke disruptieve innovaties later bespreken.

Sterk innoverende bedrijven zijn erg goed in deze incrementele innovatie. Waar ze in het bijzonder goed in zijn, is om de stapjes erg klein te maken - en heel frequent. Elke medewerker kan dagelijks één of zelfs meerdere innovatiestappen uitvoeren. Wat zijn de voordelen van dergelijke kleine stappen?

* de barrière om een stap te nemen is klein;
* het risico van een stap is beperkt: als je vandaag of morgen een herkansing hebt, kun je meer risico nemen; bovendien leer je ook hoe je met een situatie met fouten moet omgaan, waardoor het risico nog minder wordt;
* leren en innoveren wordt een gewoonte, een *cultuur* - doordat je het zo vaak doet;
* ook uit de wereld van het onderzoek weten we dat je bij voorkeur experimenten doet waarin je maar één variabele tegelijk verandert: je kunt dan veel beter het resultaat interpreteren.

Een bedrijf als Toyota heeft op deze manier leren en innoveren tot cultuur gemaakt - en is er één van de meest innovatieve bedrijven in de auto-industrie mee geworden. De 1-op-1 flow (één product tegelijk, afmaken voordat je met de volgende begint) helpt ook in combinatie met kleine verbeteringen: je merkt direct of de verbetering werkt, en je kunt de werkende verbeteringen in alle volgende producten doorvoeren. Elk product wordt dan weer iets beter.

In de ICT zien we deze zeer frequente kleine verbeter-stappen bijvoorbeeld bij Continuous Integration: elke kleine verandering wordt direct in het eindproduct geïntegreerd. Als het niet goed werkt, dan kun je dit ook eenvoudig en direct weer verbeteren, in het ergste geval door de verandering terug te draaien.

Ook bij Test Driven Development gebruik je een soortgelijke aanpak. De stappen die je hier maakt zijn erg klein - veel kleiner dan je meestal gewoon bent.

Een belangrijke vaardigheid bij deze vrom van innoveren is de "kunst van het klein maken" - bijvoorbeeld, welk stapje kun je de eerstvolgende 24 uur doen?

Hoe kun je dit toepassen in het onderwijs? Wat zit je daarbij dwars in de organisatie van het onderwijs?
