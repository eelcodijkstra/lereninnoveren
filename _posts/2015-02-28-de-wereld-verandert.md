---
title: De wereld verandert - in een razend tempo
author: EJD
date: 28-02-2015
layout: post
---

De wereld verandert in een razend tempo. Dit stelt uitdagingen aan het individu, aan bedrijven, aan allerlei maatschappelijke organisaties, aan onze samenleving. Hoe ga je als persoon, als bedrijf, als organisatie om met deze snelle veranderingen?

Voor bijna alle bedrijven geldt: als je je niet aanpast aan de snelle veranderingen, loop je een groot risico overbodig te worden. Als de markt voor je bedrijf verandert, of wegvalt, is het snel afgelopen. We hebben dit bijvoorbeeld gezien voor bedrijven in de analoge (chemische) fotografie, zoals Polaroid en Kodak.

Dit geldt ook op het niveau van het individu: de inhoud van het werk van veel beroepen verandert, beroepen verdwijnen, en er komen nieuwe beroepen die we ons nu nog niet kunnen voorstellen. Hiermee omgaan betekent veel meer dan bijblijven in je vak: misschien moet je je kennis en vaardigheden op een heel andere manier, in een heel andere omgeving, of in een heel ander vak leren uitoefenen.

In het onderwijs zul je moeten leren om te gaan met deze veranderingen. Sterker nog: je moet de leerlingen leren om hiermee om te gaan. Dit is één van de belangrijke doelen van het onderwijs voor de toekomst.

Nadenken over de toekomst van het onderwijs kun je niet beperken tot de inhoud van het onderwijs. Het gaat over het doel van het onderwijs, over de maatschappelijke rol, maar ook over de vorm en over de voorwaarden waaronder het onderwijs kan functioneren. De rol van de docent zal waarschijnlijk belangrijk blijven, maar deze rol kan een heel andere invulling krijgen dan we nu gewend zijn. Het is belangrijk om bij dit denken niet de huidige situatie als uitgangspunt te nemen, maar om na te denken over een ideaal.

Voor de manier waarop je vanuit de huidige situatie komt tot een meer toekomstbestendig onderwijs, kun je denk ik veel leren van innoverende bedrijven. De ICT-wereld geeft veel voorbeelden hoe je kunt innoveren, met meerwaarde voor de klant, maar ook met oog voor de medewerkers.
