---
title: "Waartoe innoveren?"
author: EJD
date: 04-03-2015
layout: post
---
Voor innoveren heb je een doel nodig, een richting: anders beweeg je wel, maar ga je niet vooruit. Waaruit kan deze richting bestaan?

In het algemeen is innoveren gericht op het scheppen van de waarde voor de klant of gebruiker. Dit kan gaan om nieuwe waarde - een nieuw product, of om het vergroten van waarde - van een bestaand product. Het kan ook gaan om het bieden van dezelfde functionaliteit (waarde) tegen een lagere prijs.

Dit innoveren kan gericht zijn op specifieke eigenschappen van het product. In het geval van auto's kun je bijvoorbeeld denken aan het brandstofverbruik. Maar je kunt ook een innovatiedoel hebben dat veel algemener is, en minder product-specifiek.

Bij productiebedrijven, met Toyota als klassiek voorbeeld, heeft innovatie vaak het utopische doel van *1x1 flow* (tegen de laagste kosten): precies het juiste product, op precies het juiste moment (*Just in Time*), voor elke klant of gebruiker, in elke stap van het proces. Dit betekent ook dat je één product tegelijk maakt: je begint (in elke stap) pas aan het volgende, als je het vorige geleverd hebt.

Dit doel is utopisch: het is niet haalbaar, maar je kunt het steeds beter benaderen. 

Deze 1x1 flow heeft onder andere de volgende voordelen:

* door op het juiste moment te leveren voorkom je verliezen bij de producent (voorraad) of bij de klant (vroegtijdige aankoop, voor het geval dat);
* door het juiste product te leveren voorkom je verliezen bij de producent (je hoeft niet meer functionaliteit te leveren dan nodig) en bij de klant (je betaalt alleen voor wat je nodig hebt).
* je leert van elk product, waardoor je het volgende product beter kunt maken.

We komen de gevolgen van verbeteringen hierin onder andere tegen:

* in de vorm van gepersonaliseerde producten; een extreem voorbeeld is de 3D printer, die precies het juiste product op precies het juiste moment kan produceren;
* in de vorm van de huidige logistieke ketens, waarmee je op zeer korte termijn het juiste product thuis kunt krijgen.

Wat zou een 1x1 flow betekenen in het onderwijs?

* dit is de extreme vorm van gepersonaliseerd leren: zowel precies de juiste stof, op precies het juiste moment (*just in time* leren), voor elke leerling;
* je begint pas met de volgende leer-stap als je de vorige beheerst; op die manier voorkom je dat volgende stappen op drijfzand gebouwd worden (cf. Mastery Based Learning).

Just-in-time leren proberen we soms te gebruiken in het geval van projecten: om een bepaalde taak uit te voeren, heb je bepaalde kennis en vaardigheden nodig. Je probeert deze te verkrijgen vlak voordat je met de taak begint, of tijdens het uitvoeren van de taak.

* [Toyota Kata 1x1 flow](http://www.toyotakata.nl/wordpress/wp-content/uploads/2011/03/NL-Direction.pdf)