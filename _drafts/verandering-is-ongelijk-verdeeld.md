---
title: "Verandering is ongelijk verdeeld"
author: EJD
layout: draft
date: 27-02-2015
---

> *The Future Has Arrived — It’s Just Not Evenly Distributed Yet.* William Gibson

Niet alleen de toekomst is ongelijk verdeeld, ook de snelheid van verandering en innovatie. Sommige domeinen, organisaties en bedrijven veranderen en innoveren in hoog tempo. In andere domeinen vindt er geen of nauwelijks innovatie plaats.

In de ICT-wereld moet je innoveren om te overleven. Bovendien zijn de voorwaarden voor innoveren hier erg gunstig. De innovatie vindt over een breed gebied plaats, van de hardware (Moore's Law), tot en met de toepassingen (apps). De snelheid van innoveren ligt erg hoog; een bedrijf als Etsy zo'n dertig verbeteringen per dag in hun website aan.

De ICT-wereld probeert ook in andere domeinen te innoveren, op basis van de kennis en expertise van het eigen domein, en van de eigen innovatie-vaardigheden. Alles wat digitaal gemaakt kan worden, is een potentieel domein voor ICT-innovatie. Een klassiek voorbeeld hiervan is de horloge-industrie; een recenter voorbeeld de fotografie-wereld. De "content"-wereld (nieuws, muziek, film, video, boeken) is een wat lastiger gebied, omdat het niet alleen om de technische innovaties gaat, maar ook daar is de invloed duidelijk te merken. De verkoop en distributie van allerlei goederen, begonnen bij boeken, is steeds meer in handen van bedrijven als Bol en Amazon. Amazon is voornamelijk een software-bedrijf; de fysieke kant wordt steeds meer door robots gedaan.

Een volgende wereld waar de ICT-industrie probeert te innoveren is de automobielindustrie: naast Google lijkt ook Apple deze wereld op het oog te hebben. Een nieuwkomer als Tesla maakt sterk gebruik van de ICT-kennis, onder andere door medewerkers van bedrijven als Apple aan te trekken.

Op grond van deze veranderingen stelt Marc Andreesen, één van de pioniers van het web (co-auteur van Mosaic, mede-oprichter van Netscape): "software is eating the world".

In een aantal andere domeinen gaan de veranderingen in een veel lager tempo. Dit geldt zeker ook voor het onderwijs. Dit is een wereld waar, om allerlei redenen, innovatie erg moeizaam verloopt. Eén van de onderzoekers naar innovatie, Clayton Christensen, heeft één van zijn boeken speciaal gewijd aan het onderwijs: Disrupting Class.

Dit gebrek aan innovatie in het onderwijs zou geen probleem zijn als de huidige praktijk "de best mogelijke" zou zijn. De viool heeft zijn perfectie al eeuwen geleden bereikt. Dit geldt ook voor veel andere vormen in de muziek, en in de kunst. Er worden wel nieuwe dingen bij gemaakt, maar niet om de oudere resultaten te verbeteren.

In het onderwijs is van een dergelijke situatie geen sprake. Voor zowel leerlingen als voor docenten en andere betrokkenen zijn veel betere manieren van leren en ondersteuning daarbij denkbaar. Maar door de manier van organiseren van de onderwijssector en de maatschappelijke en politieke context is er maar incidenteel sprake van vernieuwing.

In de komende artikelen probeer ik na te denken over de manieren waarop het onderwijs kan  leren van de innoverende ICT-wereld.

### Referenties

* [Marc Andreesen - Why software is eating the world](http://www.wsj.com/articles/SB10001424053111903480904576512250915629460)
* [Etsy - workplace of the future](http://www.forbes.com/sites/stevedenning/2014/04/04/at-etsy-the-future-workplace-is-now-thirty-innovations-per-day/)
* [Tesla lokt Apple-medewerkers naar de automobiel-industrie](http://www.bloomberg.com/news/articles/2015-02-05/want-elon-musk-to-hire-you-at-tesla-work-for-apple)