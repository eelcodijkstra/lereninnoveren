# Leren en innoveren in het onderwijs

De wereld verandert in een snel tempo. Sommige bedrijven en organisaties bepalen mede het tempo en de richting van deze veranderingen - en daarmee onze toekomst. Leren en innoveren speelt bij deze bedrijven een centrale rol.

Andere bedrijven en organisaties hebben moeite om deze veranderingen bij te benen. Het onderwijs is één van de voorbeelden die daarbij in het oog springt.

Persoonlijk vind ik dit een paradoxale situatie: een instelling die erop gericht is om onze jeugd voor te bereiden op hun toekomst, heeft grote moeite om deze toekomst te begrijpen. Een organisatie die gericht is op "leren", is zelf nauwelijks een lerende organisatie te noemen.

Een van de gevolgen hiervan is dat het onderwijs nauwelijks in staat is om mede ruchting en vorm te geven aan onze toekomst.

Ook leerlingen voelen deze paradox. Eén van de gevolgen kan zijn dat leerlingen het onderwijs steeds minder serieus nemen. Dat lijkt mij een desastreuze ontwikkeling - zowel voor het onderwijs als voor deze leerlingen.

In deze blog probeer ik hardop denkend na te gaan wat innoveren is, waarom bedrijven innoveren, en hoe bedrijven innoveren. De centrale vraag daarbij is steeds: wat kunnen we hiervan leren voor het onderwijs?

Bij dit alles ontkom ik niet aan de vraag: wat is de doelstelling van ons onderwijs? Als je wilt nadenken over innoveren, in welke context of organisatie dan ook, dan speelt de vraag naar het doel van de organisatie altijd een centrale rol. Innoveren kan radicale veranderingen meebrengen: het gaat om de fundamenten van de organisatie.
