---
title: "Samenvatting"
author: EJD
date: 01-03-2015
layout: note
---

> De wereld verandert in snel tempo

De snelheid van de veranderingen wordt steeds groter. Je moet leren met veranderingen om te gaan - als organisatie, en als persoon. Dit heeft grote gevolgen voor het onderwijs - zowel voor de rol en de inhoud, als voor de organisatie.

> De toekomst is er al - maar deze in nog ongelijk verdeeld.

De snelheid van verandering is erg ongelijk verdeeld. De ICT-wereld innoveert in een razend tempo. Het onderwijs heeft grote moeite met innoveren. Wat kan het onderwijs leren van het innoveren in de ICT-wereld?

> De beste manier om de toekomst te voorspellen, is om deze uit te vinden.

Als het onderwijs niet innoveert en zich niet snel aan de veranderende wereld weet aan te passen, zullen anderen de toekomst van het onderwijs bepalen. Daarbij zullen ze niet noodzakelijk rekening houden met de belangen van het onderwijs, of met het brede maatschappelijke belang daarvan.

> Innovation = Invention x Market

Voor innoveren is kennis of een idee niet voldoende. Je moet dit ook maken, in de vorm van een bruikbaar product. En je moet dit aan de man brengen: het moet van waarde zijn voor de gebruikers. Deze extra stappen, van het maken van een product, en van het begrijpen van de gebruiker, en van de waarde van het product voor de gebruiker, zijn essentieel voor innoveren. Bovendien: innoveren is een *werkwoord*: voor elk van deze elementen is er sprake van een proces dat de nodige tijd en aandacht vraagt.

> Over talentontwikkeling

Talentontwikkeling heeft veel gemeen met innoveren. Voor het bereiken van een top-niveau heb je 10.000 uur van *deliberate practice* nodig: dit is oefenen aan de grenzen van je kunnen, buiten je comfort zone. De kans op "falen" is daarbij groot: daar moet je mee leren omgaan. 

> Heterogene netwerken van specialisten

Hoe kun je een organisatie snel aanpassen? Onder andere door de langzame processen - bijvoorbeeld specialisatie of talentontwikkeling, te scheiden van de veel snellere processen - zoals het configureren van een (sub)netwerk.
We zien dit model tussen bedrijven: samenwerkende netwerken van gespecialiseerde bedrijven en diensten. We zien het ook binnen bedrijven en organisaties: samenwerken in heterogene netwerken van specialisten.

> T-profiel: diep en breed

Voor bedrijven en organisaties is het aantrekkelijk om te werken met heterogene netwerken van specialisten. Dit stelt ook eisen aan deze medewerkers: ze moeten aan de ene kant (erg) goed zijn in hun vak; aan de andere kant moeten ze in staat zijn om soepel samen te werken met specialisten van andere disciplines. Hun kennis en vaardigheden moeten een T-profiel (T-shape) hebben: diepgang in de eigen discupline(s), breedte om samen te werken in een heterogeen netwerk. Hoe kun je mensen hiervoor opleiden?

> Waarom innoveren(1)?

In de ICT is innoveren van levensbelang. In de eerste plaats omdat de omgeving erg snel verandert (iedereen innoveert). In de tweede plaats om te voorkomen dat je product niets meer opbrengt - omdat het overal verkrijgbaar is tegen een (zeer lage) kostprijs plus een hele kleine marge. Je moet er daarom voor zorgen dat jouw product voor de gebruiker van waarde is; anders gezegd: dat de gebruiker jouw product waardevoller vindt dan de producten van anderen.

> Waarom innoveren(2)?

In de industrie is het (utopische) doel van innoveren vaak *one piece flow* (of 1x1 flow): precies het juiste product op precies het juiste moment, voor elke volgende stap in het proces, tot en met de klant. Dit verhoogt niet alleen de waarde voor de klant, maar minimaliseert ook allerlei verliezen in de keten, zowel aan de kant van de productie als aan de kant van de klant of gebruiker. Bovendien verhoogt dit de snelheid van leren in alle deelprocessen. Bedrijven worden er steeds beter in om deze one-piece flow te combineren met massaproductie en grootschaligheid. Wat betekent "one piece flow" in het onderwijs?

> Hoe innoveren(1)?

De genoemde one piece flow is ook van belang voor het leerproces: je leert van elk product dat je maakt, je krijgt directe feedback, en je werkt verderop in de keten alleen met deelproducten van een goede kwaliteit. Je leert niet alleen veel sneller, maar ook veel beter. Hoe vertaal je dit naar het onderwijs?
